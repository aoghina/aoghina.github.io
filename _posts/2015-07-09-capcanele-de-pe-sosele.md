---
layout: post
title: Capcanele de pe șosele
comments: True
lang: ro
---

Pe cât de tragic, pe atât de revoltător este [accidentul][1] în care a murit Darius.

Sunt multe cauze din care o mașină poate părăsi involuntar banda de circulație: o greșeală, o defecțiune, o tamponare din spate, un animal. Drumurile trebuie să fie cât mai tolerante în astfel de situații. În schimb, de multe ori sunt împânzite de capcane, puse parcă special pentru a transforma o greșeală într-o tragedie.

<!--more-->

Aceasta este blocul de beton în care s-a înfipt mașina ocupată de Darius împreună cu alte două persoane, de la intrarea în pasajul Băneasa:

![Loc accident](/assets/cap-de-pod.png "Loc accident")
<sup>Sursa: Google Street View</sup>

Ar fi fost suficient ca acel "cap de pod" să aibă o formă un pic diferită, să înceapă de la un nivel mai jos, pentru a evita un impact atât de violent. Este o practică comună folosită la intrarea în multe pasaje, spre exemplu acesta:

![Cross City Tunnel entrance, Harbour Street, Sydney](https://upload.wikimedia.org/wikipedia/commons/thumb/5/59/Cross_City_Tunnel_entrance%2C_Harbour_Street%2C_Sydney%2C_New_South_Wales_%282010-10-16%29_01.jpg/640px-Cross_City_Tunnel_entrance%2C_Harbour_Street%2C_Sydney%2C_New_South_Wales_%282010-10-16%29_01.jpg "Cross City Tunnel entrance, Harbour Street, Sydney")
<sup>Sursa: Wikimedia Commons</sup>

Ambele blocuri despărțitoare pornesc de la nivelul solului, iar bordura este mult mai discretă - diferețe mici, dar care pot salva vieți. Desigur, un accident tot ar fi avut loc, poate mașina s-ar fi rostogolit, dar pasagerii ar fi avut șanse de scăpare, spre deosebire de oprirea devastatoare într-un bloc de beton.

Sunt multe astfel de capcane, dar poate cea mai aberantă este bordura criminală din mijlocul DN1. Autostrăzile sunt mai sigure pentru că au separatoare care previn intrarea pe contrasens în cazul pierderii controlului, evitând astfel impactul frontal, de multe ori mortal. Pe DN1, acea bordură are efectul exact invers, provocând intrarea pe contrasens la cea mai mică eroare, cauzând deja [numeroase accidente](http://www.onlinesport.ro/motorsport/stiri-auto/bordura-criminala-din-mijlocul-dn1-mai-face-un-accident-nid-72198/), [încă din 2010](http://observator.tv/eveniment/bordura-dintre-viata-si-moarte-pericol-pe-dn1-60772.html). Mai nou, are și o sora pe Calea Victoriei, suficient de mică cât nici să nu o observi când spre exemplu e zăpadă, dar suficient de mare cât să te poți [răsturna dacă o acroșezi][3].

Altă capcană, deja istorică, care a curmat probabil sute de vieți, sunt copacii plantați fix pe marginea șoselei, prezenți pe atâtea drumuri naționale. Marcajele necorespunzătoare sunt de asemenea responsabile pentru nenumărate tragedii. 

În acest caz, a fost deschis un dosar penal pentru ucidere din culpă și vătămare corporală gravă. Cel mai probabil vinovată va ieși șoferița care se afla la volan, în nici un caz proiectantul acelui cap de pod. Și ne mirăm apoi că [România este pe locul doi in UE la numărul de victime ale accidentelor rutiere][2], având dublul mediei europene. Se dă vina pe șoferi, dar de cele mai multe ori, infrastructura proastă transformă ceea ce ar putea rămâne un mic incident, într-o tragedie.

Chiar nu este nimeni responsabil de siguranța drumurilor? Pare-se nu doar că nu se respectă niște norme elementare, dar nici măcar nu există minima decența de a lua măsuri atunci când se constată că un element de drum cauzează accidente mortale.

[1]: http://stirileprotv.ro/stiri/actualitate/buchete-cu-flori-albe-depuse-in-orasele-din-tara-in-memoria-lui-darius-dadoo-floristul-mort-intr-un-accident-in-capitala.html
[2]: http://www.agerpres.ro/social/2015/03/24/romania-locul-doi-in-ue-dupa-numarul-de-morti-din-accidente-rutiere-15-28-46
[3]: http://metropotam.ro/La-zi/accident-grav-pe-calea-victoriei-o-masina-s-a-rasturnat-din-cauza-pistei-de-biciclete-art7755429393/
