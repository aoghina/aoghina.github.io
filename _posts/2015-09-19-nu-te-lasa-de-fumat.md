---
layout: post
title: Nu te lăsa de fumat
comments: True
---

Nu te lăsa, e prea greu, irevocabil, intimidant. Mai bine ia o pauză. Nu trebuie să fie lungă: să zicem două săptămâni, așa cât să se curețe plămânii, să te dezintoxici puțin, să scapi un pic de dependență.

Începe când te cam scârbește fumul, când te saturi că TREBUIE să fumezi. De preferabil într-o vineri, după treabă, când vine un weekend de odihnă, fără mari planuri sau obligații. Așteaptă-te la discomfort, poate durere, dar și la o ceață  aproape plăcută, ca și când ai avea o răceală. Asigură-te că ai la îndemână sticks-uri, fructe și biscuiți, precum și filme, cărți sau jocuri.

<!--more-->

Nu te lăsa ademenit de argumentele ce încep să curgă: "ce rost are să mă chinui așa", "eu oricum nu o să mă las", "îmi place să fac asta", "e prea târziu", etc. Creierul încearcă cu justificări parșive să te convingă să-i satisfaci receptorii nicotinici. Dar ce, nu poți să iei și tu o pauză dacă vrei? Uite că merge și fără doza de nicotină, mai dăi încolo de receptori. Să se dezvețe. Fix de această dependență încerci să te cureți, deci luptă un pic cu ea, că trece. Uite-te la filme sau citește, chiar dacă nu te poți concentra. Ieși la o plimbare, dă o tură cu bicicleta, și bucură-te de timpul care trece.

Dacă se face luni și nu ai fumat, greul deja aproape a trecut, chiar dacă nu ai dormit bine. De-acum, impulsurile se răresc, dar nu dispar complet niciodată. Poți oricând să reîncepi, dar are rost să faci asta acum? Nu e mai simplu, mai curat parcă, fără? Ai grijă când ieși cu prietenii, când te întristezi, când te enervezi - vezi că mai sunt și alte moduri de relaxare. Iar dacă cazi, nu e prăpăd, pauza o poți relua oricând - cu cât mai repede, cu atât mai ușor.
