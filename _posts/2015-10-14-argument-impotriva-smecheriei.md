---
layout: post
title: Argument împotriva șmecheriei
comments: True
lang: ro
---

De multe ori putem atinge un scop mai ușor prin șmecherie: de la referate copiate la doctorate plagiate, de la micul furtișag la marea corupție, de la banala pilă la traficul de influență. Într-un sistem performant, nerespectarea regulilor este un fenomen izolat, adeseori depistat și sancționat. Răspândirea șmecheriei la nivelul întregului sistem are însă consecințe devastatoare, căci conduce la o cultură a hoției și incompetenței, care se răsfrânge negativ inclusiv asupra șmecherilor care nu sunt depistați.

<!--more-->

Când oamenii au succes pe bază de șmecherie, ei vor deveni modele și vor promova la rândul lor alți șmecheri, de multe ori incompetenți. Persoanele competente și corecte se vor resemna sau retrage, căci la un moment dat devine imposibil să nu devină complice, iar performanța sistemului în ansamblu, indiferent de natura lui, va scădea, până la colaps.

Ne întrebăm de ce merg lucrurile prost, iar eu cred că din cauza șmecheriei generalizate. Șmecheria ne poate aduce avantaje de moment, dar până la urmă se întorce împotriva noastră. Tot noi stăm ore în șir în trafic respirând gaze de eșapament, când alți șmecheri repară de mântuială drumul. Orașul în care trăim arată urât pentru că unii șmecheri dau autorizații de construție anapoda, pe șpagă. Nu avem autostrăzi, din cauza altor șmecheri. Când suntem bolnavi, poate vreun șmecher ne vinde un tratament prost, pentru că e mai scump. Dacă avem nevoie de o adeverință, stăm ore întregi la coadă din cauza unui soft prost, achiziționat printr-o șmecherie.

În societățile pe care le admirăm, tocmai lipsa acestei culturi a șmecheriei conduce la normalitate și bunăstare. Peste tot contează o recomandare, dar cu manevre, pile, combinații, țepe și șpăgi ne păcălim singuri, ne furăm unii altora din buzunare, iar copiilor le furăm viitorul. Din păcate, este abordarea logică când șmecheria devine generalizată, când devine regulă, când a scăpa de ea nu pare plauzibil. Este greu de ieșit din acest cerc vicios.

Este firesc să alegem calea cea mai ușoară pentru a ne atinge scopurile, este abordarea cea mai eficientă și o întâlnim peste tot în natură. Uneori însă scopurile de lungă durată necesită o cale diferită și temperarea obținerii facile a unui satisfacții imediate. Dacă vrem un stat eficient, sisteme performante de sănătate și învățământ, bani de investiții, ar trebui cu toții să nu mai facem șmecherii. Dar nu suntem naivi: precum în dilema prizonierului, este vorba de încredere, căci dacă doar noi respectăm convenția de a fi corecți, și ceilalți nu, putem să pierdem. Dacă însă se strânge o masă critică care se opune șmecheriilor, pe termen mediu și lung majoritatea vom avea de câștigat.

Este și o problemă de optimizare, destul de complicată, pentru că un beneficiu imediat este palpabil, iar scopurile de lungă durată nu știm ce fel de satisfacție ne vor da. Dar facem astfel de optimizări în permanență: când nu copiem la teză în liceu, dacă vrem să luăm bacul; când nu aruncăm ambalaje pe jos, chiar dacă e mai comod, pentru că nu ne place să vedem gunoaie; când ne abținem să mâncăm ceva gustos, dar nesănătos. Așa cum ne preocupă sănătatea noastră individuală pe termen lung, tot spre binele nostru ar trebui să ne preocupe funcționarea societății în care trăim.

Lupta împotriva corupției este binevenită, dar adresează doar o fațetă a șmecheriei. Cel mai important este să realizăm, cât mai mulți dintre noi, că șmecheria, chiar dacă e legală, indiferent cum se manifestă, ne face nouă rău. Să ne ferim în primul rând noi înșine de ea, spre exemplu prin a nu face lucruri de mântuială. Să o identificăm ca inamicul nostru, să o penalizăm și criticăm, să o arătăm cu degetul, să o ridiculizăm. Nu este vorba de de principii, de morală sau de educație, ci pur și simplu de propriul nostru viitor. 
