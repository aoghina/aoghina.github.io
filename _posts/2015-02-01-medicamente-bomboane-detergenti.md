---
layout: post
title: Medicamentele nu sunt nici bomboane, nici detergenți
comments: True
---

De fiecare dată când vin acasă, nici nu intru bine în București și sunt bombardat din toate parțile: la radio, reclame la pastile pentru răceală; pe clădiri, reclame la clinici specializate în boala Lyme sau hemoroizi; peste tot, Stela și Arșinel te îndeamnă să cumperi medicamete de la o anumită farmacie. La televizor, din nou reclame la medicamente, pentru mesele grele, pentru prostată, pentru orice. La farmacie, ești îndemnat să iei 5 pliculețe pentru răceală, în loc de 3, "că sunt la ofertă". Pastile, creme, picături, suplimente, vitamine, și, nu mai țin minte unde, dar am văzut și reclamă la operații pe creier, cu super-prețul afișat.

Ce se întâmplă? De unde această abundență a reclamelor la medicamente, clinici, farmacii, și de ce acest contrast cu alte țări, în care nu vezi aproape niciodată o astfel de reclamă.

<!--more-->

***Medicamentele nu sunt bomboane*** — așa pare că s-a numit o campanie din 2013, finanțată de producătorii de medicamente și Ministerul Sănătăţii, care avertiza că [60% dintre părinţi dau medicamente copiilor fără consult medical, riscând agravarea bolii][1]. O campanie binevenită, dar despre care eu am aflat deabia acum, căutând informații pentru acest articol.

În schimb, se pare că, în România, [domeniul farmaceutic este cel mai promovat la televizor, cu peste un milion de reclame pe an][2]. Se cheltuiesc sume uriașe cu toate aceste afișe și reclame la televizor, la radio, pe internet, sume care vin din vânzările acestor companii și, în final, din buzunarul *clienților*. Însăși abundența reclamelor este dovada că acestea funcționează: oamenii cumpără mai multe medicamente din cauza promovării lor, atfel nu ar mai fi promovate.

Se poate întreba, care e problema? Într-o economie de piață, cererea și oferta dictează, iar reclamele sunt un mecanism normal de promovare. Există însă motive bine întemeiate pentru care piața medicamentelor și a serviciilor medicale este strict reglementată în majoritatea țărilor. Fără control, din dorința (firească) de a maximiza profitul, se poate ajunge la efecte profund dăunătoare asupra populației.

La detergenți, e simplu: știm cât avem nevoie, e ușor să vedem dacă funcționează, nu există riscul de a cumpăra inutil. Medicamentele însă pot face rău, sau pot să nu aibă niciun efect benefic. Cu toții ne prețuim sănătatea, însă este mult mai greu să știm când se justifică cu adevărat un tratament sau altul. Ca atare, putem fi mult mai ușor păcăliți, prin incurajarea de a cumpăra medicamente, suplimente și alte produse, de care fie nu avem nevoie (sau poate chiar ne fac rău), fie sunt mai scumpe decât altele, la fel de eficiente.

Un alt gen de abuz este promovarea produselor și serviciilor medicale care nu au niciun beneficiu fundamentat științific. Fără să mă preocupe subiectul, am auzit de tot felul de tratamente pentru slăbit, "detoxifiere", memorie, lăsat de fumat. De curând, m-a întristat să citesc despre [escrocheria medicală cu saltele magnetice][3], care este cu atât mai sinistră cu cât se profită de fragilitatea pensionarilor, și așa amărâți, vânzându-li-se, în rate dacă nu își permit altfel, produse foarte scumpe, dar fără nicio validitate științifică.

Unele clinici private folosesc alte metode de a profita de bolnavi. Am auzit de cazuri în care, pentru o problemă dermatologică, se prescriu creme scumpe produse și vândute doar de clinica respectivă. O altă metodă este recomandarea, motivată financiar, a unor intervenții care se pot executa doar în mediul privat, poate chiar doar la clinica respectivă, fără a informa pacientul în mod echidistant cu privire la alternative.

Cei în măsură să cunoască cel mai bine tratamentul potrivit sunt medicii. Din păcate însă, din dorința (cât se poate de justificată) de a-și suplimenta veniturile, mulți sunt angrenați în mașinăria de bani a companiilor ce oferă produse și servicii medicale. Conflictul de interese este cum nu se poate mai evident, căci pacientul devine client iar medicul, vânzător.

Nu sunt de vină medicii, dar nici companiile, căci dacă concurentul tău își face reclamă, pentru a supraviețui pe piață, trebuie să îți faci și tu. Iar pentru a o plăti, ajungi să crești prețul produselor oferite. Datorită promovării, oamenii cumpără mai multe medicamente, profitul crește și poți face și mai multă reclamă, și așa se formează un cerc vicios.

Presupunând că legislația este armonizată cu cea de la nivel european, nu știu de ce la noi sunt împânzite străzile, posturile TV și radio de reclame la medicamente și farmacii, în timp ce în alte țări nu vezi nicio astfel de reclamă. Bănuiesc că este vorba de reglementare și fiscalitate, mecanisme prin care statul poate controla acest fenomen. Sunt convins că exită oameni care știu cauzele exacte, care mie îmi scapă, și pot găsi soluții detaliate. Eu am doar câteva idei simple:

1. Restricționarea reclamelor la medicamente și farmacii, pentru că stimulează automedicația (ideal ar fi ca banii economisiți să ducă și la scăderea prețurilor medicamentelor, dacă se veghează atent la practicile anticoncurențiale...)
2. Controlul strict al serviciilor si produselor cu efect declarat asupra sănătății de pe piață; ce nu este omologat, ar trebui fie interzis, fie marcat ca atare
3. Eliminarea conflictului de interese, fie prin interzicerea oricărei forme de sponsorizări a medicilor de către companiile producătoare de medicamente, fie măcar prin obligativitatea declarării acestor sponsorizări

Desigur, schimbări nu o să se întâmple prea curând, deoarece sunt mulți bani, și deci interese puternice, în joc. Între timp, ar fi bine măcar ca noi, "consumatorii", să conștientizăm aceste lucruri, pentru a evita pe cât posibil să ne lăsăm influențați de publicitate. Până la urmă, dacă oamenii nu ar reacționa la reclame, acestea ar deveni ineficiente financiar și ar dispărea de la sine.

Sănătate!

[1]: http://www.realitatea.net/medicamentele-nu-sunt-bomboane-ce-risti-daca-ii-dai-copilului-tau-pastile-fara-sa-mergi-la-medic_929864.html

[2]: http://www.paginademedia.ro/2014/02/publicitatea-tv-1-peste-un-milion-de-reclame-la-mancare-si-la-medicamente-intr-un-an-orange-vodafone-cosmote-si-romtelecom-cele-mai-promovate-marci-pe-tv-anul-trecut/

[3]: http://www.hotnews.ro/stiri-esential-18751822-escrocherii-medicale-saltele-magnetice.htm
