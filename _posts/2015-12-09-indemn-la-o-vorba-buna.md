---
layout: post
title: Îndemn la o vorbă bună
comments: True
lang: ro
---

Ne dorim politicieni competenți și cinstiți, dar în ce fel putem atinge acest scop? De ce ar intra astăzi un profesionist onest în politică?

<!--more-->

Instigarea la ură nu duce la lucruri bune și este sancționată inclusiv legal. Pentru unele categorii de oameni, sărim imediat să strigăm "discriminare", în timp ce altele ni se pare că merită acest tratament. În frunte cu politicienii, cu cei înstăriți, din funcții de conducere și, mai nou, cu preoții, se dă fără sfială de pământ în neștire. Sunt jigniți cu ură și acuzați laolaltă, inclusiv cei despre care nu se știe nimic. Trecând peste nedreptatea individuală a oricărei discriminări prin generalizare, ne ajută abordarea asta cu ceva? Vrem oare să revenim la perioade în care aceste categorii de oameni au fost violent epurate?

Este crucial să ne putem exprima liber și să ne criticăm politicienii. Generalizarea este un mecanism fundamental de învățare și nu trebuie să ne ferim principial de ea. Dar este oare util, pentru noi înșine, să acuzăm mereu grămadă, să ștergem identitatea individuală, să strigăm că "toți sunt la fel"?

Cine ar vrea să fie asociat cu o bandă de hoți și netoți? Cei ce îndrăznesc să facă pasul spre politică, sunt imediat priviți cu suspiciune, puși la zid, hărțuiți. A jigni politicieni dă bine, în schimb, orice apreciere e văzută ca semn de partizanat politic meschin. Cei competenți pot să își clădescă o viață și fără să se mânjească. Și așa, din lehamite, rămânem cu aceleași figuri în parlament. Pe șmecheri și lichele nu îi deranjează oprobriul public prea mult. Descurajați sunt tocmai cei capabili, cei ce au o carieră, o reputație de pierdut.

Sunt atât de mulți neisprăviți în politică, încât este firesc să generalizăm. Nu apăr pe nimeni, dar cred că ne facem nouă rău punându-i în aceeași oală pe toți, pentru că astfel îi izgonim pe cei puțini ce vor și pot schimba ceva în bine. Ce-ar fi dacă la locul nostru de muncă, am primi toată ziua numai ocară și niciodată o vorbă bună? Cât de motivați am fi atunci să perseverăm, să ne luptăm pentru un proiect? Din fericire, trăim în democrație, deci lucrurile pot fi îmbunătățite prin vot, dar trebuie să avem cu cine, iar cei onești sunt de multe ori mai puțin vizibili, poate la început de drum, și au nevoie de susținere.

Eu nu cred că sunt toți la fel. Este esențial să vedem diferențele, să contorizăm în ce partide impostorii  sunt mai mulți și mai puternici, unde sunt liderii mai parșivi, cine are discursul mai demagogic și e dispus să sacrifice țara, economia, pentru voturi. Să ne uităm la individ, să îi judecăm propunerile obiectiv, nu doar prin prisma polarizării ideologice. Să privim dincolo de efectul imediat, să sancționăm greșelile, promisiunile deșarte, lingușirile, dar să nu uităm că nimeni nu e perfect și să apreciem reușitele, proiectele benefice și realiste, și adevărul, mai ales atunci când nu ne place cum sună.
