---
layout: post
title: Nu te lăsa, dar poate iei o pauză
comments: True
---

Nu te lăsa, dacă ți se pare greu, irevocabil, intimidant sau inutil. Dar ce zici de o pauză? Nu trebuie să fie lungă: să zicem două săptămâni, așa cât să se curețe plămânii, să te dezintoxici, să scapi un pic de dependență.

Un moment bun este când te cam scârbește fumul, când te irită că TREBUIE să fumezi; poate într-o vineri, când vine un weekend liniștit, fără mari planuri sau obligații. Așteaptă-te la discomfort, poate chiar durere, dar și la o ceață aproape plăcută, ca și când ai avea o răceală. Asigură-te că ai la îndemână sticks-uri, fructe și biscuiți, precum și filme, cărți sau jocuri.

<!--more-->

Argumentele încep să curgă: "ce rost are să mă chinui", "eu oricum nu o să mă las", "dar îmi place să fac asta", "e prea târziu", etc. Creierul încearcă, cu justificări parșive, să te păcălească să-i satisfaci receptorii nicotinici dependenți. Dar ce, nu poți să iei și tu măcar o pauză dacă vrei? Chiar așa, nu se poate nici o zi fără doza de nicotină? Mai dă-i încolo de receptori, o să se dezvețe. Uite-te la filme sau citește, chiar dacă nu te poți concentra. Luptă un pic cu dependența, că trece în câteva zile, și merită. Ieși la o plimbare, dă o tură cu bicicleta, și bucură-te de timpul care trece.

![Dependența de nicotină](/assets/nicotine-addiction.jpg "Dependența de nicotină")

Dacă se face luni și nu ai fumat, greul deja aproape a trecut, chiar dacă ai dormit prost. De-acum, te vei simți din ce în ce mai bine. Impulsurile se răresc, dar nu dispar complet. Stai fără grijă, poți oricând să reîncepi dacă vrei, dar are rost să faci asta acum? Nu e mai simplu, mai plăcut parcă, fără? Ai grijă când ieși cu prietenii, când te întristezi, când te enervezi - vezi că mai sunt și alte moduri de a te relaxa. Iar dacă cazi, nu e prăpăd, pauza o poți relua oricând - cu cât mai repede, cu atât mai ușor.
